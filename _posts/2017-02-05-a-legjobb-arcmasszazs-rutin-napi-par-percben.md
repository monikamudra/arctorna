---
title: A legjobb arcmasszázs rutin napi pár&nbsp;percben
main_image: a-legjobb-arcmasszazs-rutin-napi-par-percben.jpg
description: >-
  Míg az arc kontúrjának megtartására a rendszeres arctorna a legjobb természetes
  megoldás, addig a szép bőrért, valamint a ráncok kialakulásának megelőzéséért
  arcmasszázzsal sokat tehetünk.
---

Míg az arc kontúrjának megtartására a rendszeres arctorna a legjobb természetes
megoldás, addig a szép bőrért, valamint a ráncok kialakulásának megelőzéséért
arcmasszázzsal sokat tehetünk. Tedd napi rutinná a lenti gyakorlatokat, és pár
hét múlva már látni fogod az eredményt!

## 1. lépés

Arctisztítás után reggel vagy este kend át a teljes arcod és a nyakad egy kevés
olajjal. Végezheted a masszázst a megszokott arcápoló krémeddel is, de
mindenképpen használj vegyszermentes kozmetikumot!

## 2. lépés

Olajozás után nagy köröket rajzolva masszírozd át a teljes arcodat és
homlokodat. Fontos, hogy a körzés mindig fölfelé és kifelé irányuljon. A nyakon
a fül alatt nagy köröket rajzolva masszírozz, majd haladj a nyak belseje felé.
Figyelj az irányra, itt is fölfelé és kifelé haladj!

## 3. lépés

Tedd az ujjaidat vízszintesen az áll közepéhez és haladj végig az állcsonton,
egészen a fül mögé, majd le a nyakon. Ismételd meg 5-ször mindkét oldalon.
Ezután ismét az áll közepétől indulva, kis köröket rajzolva, mozgasd az
arcizmokat fölfelé. Kicsi, mély körzésekkel, lassan haladj fölfelé. Az orrcimpák
mellett és az orcák alatt legyél alaposabb. Majd jöhet a teljes orca, a halánték
és a homlok is. A homlokon kezdd a körzést középen és lassan haladj kifelé.

## 4. lépés

Jöhetnek a szemek. A belső szemzugtól indulunk, megyünk fölfelé a szemöldökön
végig, majd a külső szemzug mellett fordulunk lefelé, vissza a belső szemzughoz.
Legyél gyengéd, a bőr ezen a területen vékony és érzékeny. Ezután csípd össze a
szemöldök elején (a belső szemzug fölött) a bőrt és tartsd 10 másodpercig, majd
csípd össze a bőröd a szemöldök legmagasabb pontján (a szemöldök közepén) és
tartsd 10 másodpercig. Végül kőrözz még néhányat a szemek körül, figyelve a
helyes irányra.

## 5. lépés

A szemöldökök közötti területet is érdemes rendszeresen átmasszírozni. A középső
ujjakat helyezd a két szemöldök közé úgy, hogy az egyik fent, a másik lent
legyen. Az alsó ujjaddal rajzolj egy félkört fölfelé, majd vissza lefelé, a
felsővel lefelé, majd vissza fölfelé. Az ujjak egyszerre mozogjanak és mindig
ellentétes irányba.

Végezetül nagy köröket rajzolva, puhán masszírozd át a teljes arcod.


