---
title: Így készíts szuperhatékony öregedésgátló szérumot&nbsp;házilag
main_image: igy-keszits-szuperhatekony-oregedesgatlo-szerumot-hazilag.jpg
description: >-
  Egy jó szérum mindig nagyon hasznos a bőrnek, mivel koncentráltan
  tartalmaz olyan antioxidáns összetevőket, amiket a hidratáló krémekben csak
  kis mennyiségben találunk meg. Ezek az antioxidánok rendkívül hasznosak a bőr
  számára, hogy minél hosszabb ideig képes legyen megőrizni fiatalságát.
---

Lassan itt a nyár vége, és ilyenkor a több hónapos erős napsugárzás bizony
megviseli bőrünket. Bár a gondoskodás egész évben kötelező, ebben az időszakban
extra kényeztetés jár.

Korábban készítettem már C-vitaminos szérumot, ami szuperül működött nekem, de
mivel szükség van újabb és újabb kísérletekre, most a korábbit picit tovább
fejleszetettem. Megosztom veletek is a tapasztalataimat, mielőtt azonban
belevágok, röviden összefoglalom, hogy miért olyan jó a bőrnek ez a szérum.

## Milyen problémát orvosolhatunk a szérummal?

A szabadgyökökröl sokat lehet hallani, de talán nem mindenkinek teljesen tiszta,
hogy mivel is ártanak pontosan. Nézzük mik azok a szabadgyökök!

A szabadgyökök olyan atomok vagy molekulák, melyek egy vagy több pár nélküli
elektronnal rendelkeznek a külső héjban. Ezek az agresszív molekulák igyekeznek
reakcióba lépni a sejtekkel, hogy megpróbálják elvenni tőlük a hiányzó
elektront, ezzel károsítva az ép sejteket. A "megtámadott" sejtek végzetesen
károsulhatnak, melyek hozzájárulnak a sejtek öregedéséhez és betegségek
kialakulásához.

A szabadgyökök kialakulhatnak stressz vagy betegség hatására, de kívülről is
bejuthatnak a szervezetbe. A külső ok lehet avas élelmiszer, UV sugárzás,
mikrohullám, dohányfüst vagy vegyszerek.

## Mit tehetünk a szabadgyökök ellen?

Tudatos odafigyeléssel nagyon sokat tehetünk azért, hogy a sejteket károsító
szabadgyökök száma ne növekedjen. Ezzel jelentősen csökkenthető különböző
betegségek kialakulásának kockázata, és az idő előtti öregedés. A következők
segítenek megakadályozni a szabadgyökök elszaporodását:

*   vegyszer és káros anyagoktól mentes élelmiszerek fogyasztása
*   egészségtelen ételek, italok fogyasztásának elhagyása
*   stressz mentes életmód
*   elektroszmog mentes környezet
*   magas légszennyezettségű helyek kerülése
*   a káros UV sugaraktól való védelem
*   tudatos bőrápolás
*   minél több természetes antioxidánsokat tartalmazó étel fogyasztása

Az antioxidánsoknak (mint például a C-vitamin, A-vitamin, vagy E-vitamin) fontos
szerepe van a szabadgyökök káros hatásainak leküzdésében.

Az antioxidánsok olyan molekulák, amelyek gátolják más molekulák oxidációját,
vagyis a szabadgyökök kialakulását. Az antioxidánsok lezárják a láncreakciókat,
megakadályozva a sejtek károsodását.

## Vissza a szérumhoz…

Mint értékes antioxidánsok, a C-vitamin és E-vitamin fontos összetevői a
szérumnak, melyek védelmet nyújtanak a szabadgyökök ellen. A C-vitamin ezen
felül csökkenti a pigmentfoltokat, és elősegíti a kollagéntermelést is.

Másik igazán értékes összetevő a hialuronsav. A hialuronsav a szervezetünkben is
természetesen megtalálható molekula. Óriási vízmegkötő képességének köszönhetően
az egyik legértékesebb alkotóeleme a kozmetikumoknak. Helyileg alkalmazva segít
a bőr nedvességtartalmának és rugalmasságának megtartásában.

## Hozzávalók

*   2 evőkanál rózsavíz
*   1/3 teáskanál aszkobinsav (C-vitamin)
*   1 (lapos) késhegynyi hialuronsav
*   2-3 csepp E-vitamin
*   tárolóedény (10 ml, vagy nagyobb)

## Így készítettem

A tiszta tárolóedénybe beletettem a rózsavizet, majd hozzáadtam az
aszkorbinsavat. Miután a por feloldódott, óvatosan belecsúsztattam a
hialuronsavat a keverékbe. (Fontos egy mozdulattal pontosan beleszórni az
üvegcsébe, mert egyébként hozzátapad a széléhez. Ide kell majd egy kis rutin
​;)) Hagytam állni az üveg tartalmát nagyjából 20 percig, és csak azután ráztam
össze. Addig ráztam, amíg a hialuronsav fel nem oldódott. Ezután
belecsepegtettem az E-vitamint is.

## Hogyan alkalmazd?

A szérumot használhatod reggel és este, de mindig arctisztítás után! Én
esténként használtam. Alapos arctisztítás, majd rózsavizes tonizálás után
vékonyan felvittem a teljes arcra, nyakra és dekoltázsra, majd 10-15 perc
elteltével felkentem a szokásos arckrémemet.

Mivel a szérum semmilyen tartósítószert nem tartalmaz, én hűtőben tároltam és
egy héten belül felhasználtam. Használat előtt felrázandó! Minden bőrtípusra
alkalmazható, de kerülni kell a sebes, sérült bőrfelületet.

## Tapasztalataim

Egy hét használat után a bőröm tömörebb és hidratáltabb lett, nem feszült, nem
húzódott, tiszta, világos és egységes lett a felszíne.



