---
title: 10 perces pakolás / gyönyörű&nbsp;bőr
image: /assets/images/posts/10-perces-pakolas-gyonyoru-bor-social.jpg
description: >-
  Az otthoni arcpakolások nagyon hasznos kiegészítői lehetnek a helyes bőrápolási
  rutinnak azáltal, hogy extra és változatos tápanyagokhoz juthat a bőr, amivel
  még szebbé és egészségesebbé tehetjünk arcbőrünket.
canonical_url: https://arctornamonival.blog.hu/2018/04/25/10_perces_pakolas_gyonyoru_bor
---

Mivel az én arcbőröm nemcsak extra száraz, de szuper érzékeny is, ezért a
rendszeres bőrápolási rutin mellett, időnként szoktam házi pakolásokkal is
kényeztetni magam. Gyakran kutatok számomra érdekes receptek után, amiket aztán
vagy a leírás alapján készítek el, vagy testre szabok. Szeretek kísérletezni,
sokszor változtatom az összetevőket, próbálok mindig valami különlegeset
készíteni magamnak. Kaolinból is készítettem már néhányszor arcpakolást, nekem
mindig bejött a végeredmény. Tegnap ilyen pakolást csináltam és arra gondoltam,
hogy megosztom veletek a receptet.

A kaolint, azaz más néven fehér agyagot egyébként már régóta használják a
szobrászatban, papírok fényesítéséhez, vagy a porcelángyártásban, napjainkban
pedig rendkívül elterjedt a kozmetikai piacon. Megtalálható például smink
termékekben, használják szappanokhoz, dezodorokhoz, arcmaszkokhoz vagy különféle
testpakolásokhoz.

A kaolin a legkíméletesebb a különböző fajta agyagok közül, amely a
legérzékenyebb bőrfajtákra is tökéletes. Rendkívül hatásos a felszíni
szennyeződések eltávolítására, kiválóan méregtelenít, gyengéden stimulálja a
keringést az alkalmazott területeken, eltávolítja a felesleges hámsejteket,
nyugtat, regenerál és javítja a bőr szerkezetét. A fehér agyag minden bőrtípusra
alkalmazható, de száraz, érzékeny bőrre különösen ajánlott.

## Ezekre lesz szükséged a pakoláshoz

*   2 evőkanál kaolin (fehér agyag por)
*   2 és fél evőkanál rózsavíz
*   3 csepp E-vitamin olaj
*   1-2 csepp illóolaj (opcionális)

E-vitamin olaj helyett bármilyen növényi olajat használhatsz, de ha nem
teszel bele olajat az sem baj. Használhatsz mézet, gyümölcsöt, bármivel
gazdagíthatod a pakolásodat, ami hasznos lehet a bőrödnek.

## Elkészítés, alkalmazás

Egy üveg vagy porcelán edényben keverd össze a kaolint és a rózsavizet (ha túl
sűrű a massza, tegyél még hozzá annyi rózsavizet, hogy kenhető állagú legyen).
Csepegtesd hozzá az olajat és keverd el ismét. Kend a masszát a megtisztított,
de még nedves arcbőrre egyenletesen. Használhatsz ecsetet, de kézzel, vagy egy
kanállal is szépen felvihető. Hagyd fent a pakolást 10 percig (nem kell teljesen
megszáradnia), majd langyos vízzel alaposan mosd le az arcod. Az eredmény egy
csodásan puha, tiszta és ragyogó bőr lesz. Ezután használd a megszokott
hidratáló krémedet!

Érdemes bőrtesztet végezni, ha még soha nem próbáltad a kaolint. A bekevert port
ne tárold, minden alkalommal friss pakolást készíts! Heti 1 alkalommal érdemes
alkalmazni.

Kellemes szépülést!
