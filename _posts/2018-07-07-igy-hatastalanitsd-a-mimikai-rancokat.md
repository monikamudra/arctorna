---
title: Így hatástalanítsd a mimikai ráncokat!
main_image: igy-hatastalanitsd-a-mimikai-rancokat.jpg
summary: >-
  A gyakran használt mimikák idővel sajnos nyomot hagynak az arcon, melyek ráncok
  formájában válnak láthatóvá. Többféle módszer is segíthet a megelőzésben, de az 
  arctorna mellett az egyik leghatékonyabb a rendszeres masszázs. 

---

Az arc izmai nemcsak feltölteni, kisimítani tudják az arcot, hanem a
rendszeres mimikához használt izmok ráncosíthatják is a bőrt. Ez főleg akkor
következik be ez viszonylag korán, ha nem megfelelő a bőrápolási rutinunk. A
mimikai ráncok leggyakrabban a homlokon, a két szemöldök közötti területen, a
szem és az ajak környékén jelennek meg először, ugyanis ezek azok a részei az
arcnak, amivel leginkább kommunikáljuk érzelmeinket. De semmi pánik! A ráncok
természetesek és lehetnek szépek is, csak nem mindegy, hogy mennyi van belőlük.

Többféle módja is van a vaskos mimikai ráncok megelőzésének. Például tudatosan
lazíthatjuk, vagy elhagyhatjuk az erős mimikákat, nagyon jó a rendszeres
arctorna, de hatásos lehet egy jó arcmasszázs is, ami azonnal lelazítja a
befeszült  izmokat. Egy gyors masszázs bevethető bárhol és bármikor, 1-2 perc
alatt felfrissíthetjük a ‘kritikus” területeket. Mivel én a két szemöldök
közötti ráncosodás problémájával találkozom leggyakrabban, ezért most egy ilyen
villám masszázs tippet osztok meg veletek.

## Első lépés

Tedd mindkét középső ujjadat az orrnyeregbe egymás alá és húzd felfelé őket
felváltva egészen a homlok közepéig. Ismételgesd 30 másodpercig. (Ne húzd az
ujjad visszafelé a bőrön, csak fölfelé. Közepes erősséggel dolgozz.)

## Második lépés

Tedd a középső ujjaidat vízszintesen a szemöldökök közé úgy, hogy a két ujj
hegye összeérjen. Közepes erősséggel nyomd rá az ujjak begyét a csontra és húzd
őket végig, nagyjából a szemöldök közepéig. Ezután emeld fel az ujjaidat és tedd
vissza a kiindulópontra. Ismételd 30 másodpercig.

Még jobb, ha egy kevés krémet, vagy olajat is használsz a masszázshoz.


