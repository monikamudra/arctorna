---
title: Tökéletes lazulás saját készítésű testvajjal
main_image: tokeletes-lazulas-sajat-keszitesu-testvajjal.jpg
summary: >-
  Nehéz elképzelni jobbat egy fárasztó nap után, mint egy remek lazító masszázst,
  főleg, ha az egy saját készítésű masszázs krémmel valósul meg :) 
---

Nem tudom ki hogy van vele, de én egy hosszú és fárasztó nap után semmire sem
vágyom jobban, mint egy kellemes, lazító masszázsra és csendre. Remek együtt
töltött idő lehet partnerünkkel egy kölcsönös masszázs, de akár a magunknak
végzett kényeztető lábmasszázs is jó levezetése lehet a napnak. Még kellemesebbé
tehetjük ezt az élményt, ha saját testvajat készítünk a masszázshoz. Ehhez
ajánlok most egy könnyen elkészíthető, pénztárcabarát és teljesen természetes
összetevőkből álló receptet.

## Hozzávalók

*   2 evőkanál folyékony olaj (én szeretem az édes mandulaolajat vagy a jojobaolajat)
*   2 evőkanál kókuszolaj
*   2 evőkanál kakaóvaj (reszelve)
*   5-8 csepp borsmenta illóolaj (a levendula még egy nagyszerű választás)
*   1 vaníliarúd (opcionális)

## Elkészítés

Olvaszd fel az összetevőket vízgőz fölött, az illóolajok kivételével. Ne hevítsd túl az olajokat, mert sérülnek a bennük lévő értékes hatóanyagok! A már folyékony olajmixhez óvatosan keverd hozzá a választott illóolajat, és ha használsz vaníliát, akkor azt is. 
Öntsd bele a kész keveréket egy tégelybe és már kész is!

Az elkészített testvajat nemcsak testmasszázshoz használhatod, hanem akár testápolóként
is jól működhet.

## Szavatossági idő

Mivel ez a masszázsvaj nem tartalmaz tartósítószereket, ezért a legrövidebb ideig eltartható összetevő dátumát kell figyelembe venni. A krém maximum 6 hónapig használható probléma nélkül, bár az illóolaj illata kissé elhalványul majd, ha sokáig tárolod. Én mindig kis mennyiséget készítek egyszerre, majd szükség esetén újra elkészítem.

