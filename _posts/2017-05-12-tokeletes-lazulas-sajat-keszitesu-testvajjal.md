---
title: Tökéletes lazulás <span class='u-NoWrapWide'>saját készítésű testvajjal</span>
image: /assets/images/posts/tokeletes-lazulas-sajat-keszitesu-testvajjal-social.jpg
description: >-
  Nem tudom ki hogy van vele, de én egy hosszú és fárasztó nap után semmire sem
  vágyom jobban, mint egy kellemes, lazító masszázsra és csendre.
canonical_url: https://arctornamonival.blog.hu/2017/05/12/tokeletes_lazulas_sajat_keszitesu_testvajjal
---

Nem tudom ki hogy van vele, de én egy hosszú és fárasztó nap után semmire sem
vágyom jobban, mint egy kellemes, lazító masszázsra és csendre. Remek együtt
töltött idő lehet partnerünkkel egy kölcsönös masszázs, de akár a magunknak
végzett kényeztető lábmasszázs is jó levezetése lehet a napnak. Még kellemesebbé
tehetjük ezt az élményt, ha saját testvajat készítünk a masszázshoz. Ehhez
ajánlok most egy könnyen elkészíthető, pénztárcabarát és teljesen természetes
összetevőkből álló receptet.

## Hozzávalók

*   1 evőkanál folyékony olaj (én szeretem az édes mandulaolajat vagy jojobaolajat)
*   2 evőkanál kókuszolaj
*   3 evőkanál kakaóvaj (reszelve)
*   5-8 csepp borsmenta illóolaj (vagy bármely más illóolaj - a levendula még egy nagyszerű választás lehet)
*   1 vaníliarúd (opcionális)

## Elkészítés

Olvaszd fel az összetevőket vízgőz fölött, az illóolajok kivételével. (Lehet
mikrózni is, de én azt nem szeretem.) Ne hevítsd túl az olajokat, mert sérülnek
a bennük lévő értékes hatóanyagok! A már folyékony olajmixhez óvatosan keverd
hozzá a választott illóolajat és ha használsz vaníliát, akkor azt is. Majd öntsd
bele az egészet egy kis tégelybe és már kész is!

Az elkészített testvaj nemcsak masszázshoz használható, hanem ultratápláló a bőr
számára is, így akár testápolóként is jól működhet.

## Szavatossági idő

Mivel ez a masszázs vaj nem tartalmaz tartósítószereket, ezért a legrövidebb ideig eltartható összetevő dátumát kell figyelembe venni. A krém maximum 6 hónapig
használható probléma nélkül, bár az illóolaj illata kissé elhalványul majd, ha
sokáig tárolod. Én mindig kis mennyiséget készítek egyszerre, majd szükség esetén
újra készítem.
