---
title: Smink előtti tuti tipp <span class='u-NoWrapWide'>a ragyogó arcért</span>
image: /assets/images/posts/smink-elotti-tuti-tipp-a-ragyogo-arcert-social.jpg
description: >-
  Így varázsolj le minimum 5 évet az arcodról egy fontos esemény előtt!
canonical_url: https://arctornamonival.blog.hu/2017/03/28/smink_elotti_tuti_tipp_a_ragyogo_arcert
---

Gondolom veled is előfordult már, hogy egy számodra fontos eseményen
szerettél volna jól kinézni, de a sok teendő miatt nem volt időd alaposan
rápihenni az alkalomra. Lehet ez randi, fotózás, ünnepség vagy bármilyen esemény.
Ahhoz, hogy egy alkalomhoz illő szép smink igazán jól mutasson, nagyon fontos
az arcizmok és a bőr állapota. Most megosztok veled egy szuper tippet,
amivel fantasztikus formába hozhatod az arcod mindössze 25 perc alatt.

## Kezdd egy jó arcmasszázzsal
Alaposan tisztítsd meg az arcod, nyakad és dekoltázsod, majd a még nedves bőrre
tegyél egy kevés bőröd által kedvelt olajat. Ha nincs kedvenced, akkor használj
jojobaolajat, de végezheted a masszázst a megszokott arcápoló krémeddel is,
ha épp nincs otthon semmilyen olajad.

Olajozás után nagy köröket rajzolva masszírozd át a teljes arcod és homlokod.
Fontos, hogy a körzés mindig fölfelé és kifelé irányuljon. A nyakon a fül alatt
nagy köröket rajzolva masszírozz, majd haladj fokozatosan a nyak belseje felé.
Figyelj az irányra, itt is fölfelé és kifelé haladj!

Ezután tedd az ujjaidat vízszintesen az áll közepéhez, haladj az ujjakkal végig
az állcsonton, egészen a fül mögé, majd le a nyakon. Ismételd meg 5-ször mindkét
oldalon Most ismét az áll közepétől indulva, kicsi, mély körzésekkel, haladj
lassan fölfelé az arcon. Az orrcimpák mellett és az orcák alatt legyél
alaposabb. Majd jöhet a teljes orca, a halánték és a homlok is. A homlokon kezdd
a körzést középen és lassan haladj kifelé.

A szem körüli rész masszírozásánál a belső szemzugtól indulj, menj fölfelé a
szemöldökön végig, majd a külső szemzug mellett fordulj lefelé, vissza a belső
szemzughoz. Legyél gyengéd, a bőr ezen a területen vékony és érzékeny. Ezután
csípd össze a szemöldök elején (a belső szemzug fölött) a bőrt és tartsd meg 10
másodpercig, majd csípd össze a bőröd a szemöldök legmagasabb pontján (a
szemöldök közepén) és tartsd azt is 10 másodpercig. Végezetül nagy köröket
rajzolva, puhán masszírozd át a teljes arcod.

## Jöhetnek az arctorna gyakorlatok

### Homlok
Tedd a kisujjak párnáit a szemöldök kezdő (belső) pontjához úgy, hogy azok érjenek
össze. Ezután a többi ujjbegyet sorban helyezd el a szemöldökök ívén, de hagyj az
ujjak között egy kis szünetet. A mutató ujjak a szemöldök végén (külső szélén) legyenek. Húzd mindkét szemöldököd fölfelé nagyon erősen. Az ujjakkal tarts lefelé, ne engedd,
hogy a szemöldök felemelkedjen. Feszítsd fölfelé a szemöldököket egyre
erősebben, miközben lassan 15-ig számolsz. Lazíts és ismételj.

### Felső szemhéj frissítése
Nézz a szemmagasságodtól egy kicsit lejjebb, majd tedd a mutatóujjad
vízszintesen a felső szemhéjra. (Az ujjak széle érintse a szempillák tövét.)
Csukd be mindkét szemed lassan, mialatt 10-ig számolsz (az ujjaddal próbálj
kicsit ellentartani). Ismételd meg 5-ször.

### Arc
Picit billentsd hátra a fejed, majd nyisd ki a szád. Ezután az alsó és a felső
ajkakat húzd rá az alsó, illetve a felső fogsorra. Miközben az ajkakat a
fogakra feszítve tartod, húzd szét a szád és kunkorítsd fel a szájsarkakat.
(Csinálj egy nagy széles vigyort.) Figyelj arra, hogy gyakorlat közben a bőr
sehol ne ráncolódjon! Számolj lassan 10-ig, majd lazíts néhány másodpercig.
Ismételd meg a gyakorlatot még kétszer!

### Tipp
A torna hatására felgyorsul a vérkeringés, kitágulnak a pórusok, ezért, ha
közvetlenül arctorna után teszel fel arcpakolást vagy arcápolót, akkor az
alapanyagok sokkal jobban felszívódnak.

## Majd jöhet az arcpakolás
Sminkelés előtt a bőr tökéletes előkészítéséhez, egy száraz bőrre és egy zsíros
bőrre való arcpakolást ajánlok. (Válaszd a bőrtípusodnak megfelelőt!)

### Méz és avokádó — arcpakolás száraz bőrre
Fogj egy érett avokádót, távolítsd el a héját és a magját, majd alaposan törd
össze egy villával. Tegyél a pépbe egy evőkanál tiszta mézet és jól keverd őket
össze. Kend fel a masszát a nedves arcra nyakra és dekoltázsra. Vonulj el 15
percre, tegyél be egy kellemes zenét, feküdj le kényelmesen és lazulj el,
miközben az arcodon dolgozik a pakolás. Végül mosd le langyos vízzel.

### Banán, citrom és méz — arcpakolás zsíros bőrre
Törj össze pépesre egy érett banánt, keverj hozzá egy evőkanál mézet és
csepegtess a masszába néhány csepp friss citromlevet. Kend fel egyenletesen a
nedves arcbőrre és hagyd hatni 15 percig.

Tegyél be egy kellemes zenét, feküdj le kényelmesen és relaxálj, miközben
arcodon dolgozik a pakolás. Ha letelt az idő mosd le a bőröd langyos vízzel.

A legvégén jöhet a szokásos napi hidratálás és a smink. Garantált a gyönyörű arc :)
