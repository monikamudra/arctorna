---
title: Smink előtti tuti tipp, a ragyogó arcért
main_image: smink-elotti-tuti-tipp-a-ragyogo-arcert.jpg
---

Gondolom veled is előfordult már, hogy valamilyen, számodra fontos eseményen
szerettél volna nagyon jól kinézni, de a sok teendő rendesen lestrapált és nem
volt időd alaposan rápihenni az alkalomra. Lehet ez randi, fotózás, ünnepség
vagy bármilyen esemény. Tény, ahhoz, hogy egy szép smink igazán jól mutasson,
nagyon fontos az arcizmok és a bőr állapota. Most megosztok veled egy szuper
trükköt, amivel fantasztikus formába hozhatod az arcod sminkelés előtt,
mindössze 25 perc alatt.

## Kezdd masszázzsal

Alaposan tisztítsd meg az arcod, nyakad és dekoltázsod, majd a még nedves bőrre
tegyél egy kevés bőrtípusodnak megfelelő olajat. (Lehet kókuszolaj, jojoba,
mandula vagy bármilyen amit a bőröd elfogad.) Végezheted a masszázst a
megszokott arcápoló krémeddel is, ha nincs olajad.

Olajozás után nagy köröket rajzolva masszírozd át a teljes arcod és homlokod.
Fontos, hogy a körzés mindig fölfelé és kifelé irányuljon. A nyakon a fül alatt
nagy köröket rajzolva masszírozz, majd haladj fokozatosan a nyak belseje felé.
Figyelj az irányra, itt is fölfelé és kifelé haladj!

Ezután tedd az ujjaidat vízszintesen az áll közepéhez, haladj az ujjakkal végig
az állcsonton, egészen a fül mögé, majd le a nyakon. Ismételd meg 5-ször mindkét
oldalon Most ismét az áll közepétől indulva, kicsi, mély körzésekkel, haladj
lassan fölfelé az arcon. Az orrcimpák mellett és az orcák alatt legyél
alaposabb. Majd jöhet a teljes orca, a halánték és a homlok is. A homlokon kezdd
a körzést középen és lassan haladj kifelé.

A szem körüli rész masszirozásánál a belső szemzugtól indulj, menj fölfelé a
szemöldökön végig, majd a külső szemzug mellett fordulj lefelé, vissza a belső
szemzughoz. Legyél gyengéd, a bőr ezen a területen vékony és érzékeny. Ezután
csípd össze a szemöldök elején (a belső szemzug fölött) a bőrt és tartsd meg 10
másodpercig, majd csípd össze a bőröd a szemöldök legmagasabb pontján (a
szemöldök közepén) és tartsd azt is 10 másodpercig. Végezetül nagy köröket
rajzolva, puhán masszírozd át a teljes arcod.

## Jöhetnek az arctorna gyakorlatok

### Homlok

Tedd a kisujjak párnáit a szemöldök kezdő ponjához úgy, hogy azok érjenek össze.
Ezután a többi ujjbegyet sorban helyezd el a szemöldökök ívén, de hagyj az ujjak
között egy kis szünetet. A mutató ujjak a szemöldök végein legyenek. Húzd
mindkét szemöldököd fölfelé nagyon erősen. Az ujjakkal tarts lefelé, ne engedd,
hogy a szemöldök felemelkedjen. Feszítsd fölfelé a szemöldököket egyre
erősebben, miközben lassan 15-ig számolsz. Lazíts és ismételj.

### Felső szemhéj frissítése

Nézz a szemmagasságodtól egy kicsit lejjebb, majd tedd a mutatóujjad
vízszintesen a felső szemhéjra. (Az ujjak széle érintse a szempillák tövét.)
Csukd be mindkét szemed lassan, mialatt 8-ig számolsz (az ujjaddal próbálj
kicsit ellentartani). Ismételd meg 5-ször.

### Arc

Nyisd ki a szád, majd az alsó és a felső ajkakat fordítsd rá az alsó, illetve a
felső fogsorra. Ezután húzd szét a szád és kunkorítsd fel a szájsarkakat jó
erősen (csinálj egy nagy széles vigyort). Közben tartsd végig az ajkakat a
fogakra feszítve. (Nem könnyű :))

Húzd az egész arcot fölfelé. Tartsd fenn az orcákat amennyire csak tudod és
számolj lassan 10-ig (minden számolásnál told az orcákat egyre följebb). Lazíts
néhány másodpercig, majd ismételd meg a gyakorlatot még kétszer. Figyelj arra,
hogy a szemöldök közötti, és a szemkörüli rész ne ráncolódjon a gyakorlatok
közben.

### Tipp

A torna hatására felgyorsul a vérkeringés, kitágulnak a pórusok, ezért, ha
közvetlenül arctorna után teszel fel arcpakolást, vagy arcápolót, akkor az
alapanyagok sokkal jobban felszívódnak.

## Majd az arcpakolás

Sminkelés előtt, a bőr tökétes előkészítéséhez, egy száraz bőrre és egy zsíros
bőrre való arcpakolást ajánlok. (Válaszd a bőrtípusodnak megfelelőt!)

### Méz és avokádó — arcpakolás száraz bőrre

Fogj egy érett avokádót, távolítsd el a héját és a magját, majd alaposan törd
össze egy villával. Tegyél a pépbe egy evőkanál tiszta mézet és jól keverd őket
össze. Kend fel a masszát a nedves arcra nyakra és dekoltázsra. Vonulj el 15
percre, tegyél be egy kellemes zenét, feküdj le kényelmesen és lazulj el,
miközben az arcodon dolgozik a pakolás. Végül mosd le langyos vízzel.

### Banán, citrom és méz — arcpakolás zsíros bőrre

Törj össze pépesre egy érett banánt, keverj hozzá egy evőkanál mézet és
csepegtess a masszába néhány csepp friss citromlevet. Kend fel egyenletesen a
nedves arcbőrre és hagyd hatni 15 percig.

Tegyél be egy kellemes zenét, feküdj le kényelmesen és relaxálj, miközben
arcodon dolgozik a pakolás. Ha letelt az idő mosd le a bőröd langyos vízzel.

A legvégén jöhet a szokásos napi hidratálás és a smink.


