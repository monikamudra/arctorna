---
title: Gyorsan elkészíthető házi kézápoló masszázskrém
main_image: gyorsan-elkeszitheto-hazi-kezapolo-masszazskrem.jpg
summary: >-
  A kéz ápoltsága szintén nagyon fontos, hiszen a teljes szépség része. Ráadásul, mindig
  szem előtt van és rendkívül kiszolgáltatott a környezeti hatásokkal szemben.
---

Én kimondottan a száraz, vízhiányos és érzékeny bőrűek táborába tartozom, ami
azt jelenti, hogy fokozott bőrápolásra van szükségem. Persze ebbe nemcsak az
arcbőr ápolása tartozik, hanem a teljes test, és a kéz bőrének ápolása is. A kéz
ugyanúgy, mint az arc, mindig szem előtt van, és az évszakok többségében nem
védjük semmivel. Kinézete, ápoltsága rendkívül sokat elárul rólunk és
életkorunkról, éppen ezért érdemes különösen nagy gonddal ápolni azokat. Ma
készítettem egy egyszerű kézmasszázs krémet teljesen natúr összetevőkből, ami
nemcsak ápolja és védi a kezeket, de fényvédő hatása is van.

## Összetevők

*   2 evőkanál sheavaj
*   1 evőkanál kókuszolaj
*   1 evőkanál jojóba olaj
*   4 csepp E-vitamin
*   2 csepp panthenol
*   1 lapos kávéskanál cink-oxid
*   8-10 csepp levendula olaj (opcionális)
*   1 db tiszta tégely

## Így készítsd el

Vízgőz felett olvaszd fel a sheavajat, majd tedd hozzá a kókuszolajat és a
jojóba olajat is. (Figyelj arra, hogy ne hevítsd túl a sheavajat, és csak akkor
keverd hozzá a kókuszt és a jójóbát, amikor a sheavaj langyos.) Ezután
csepegtesd a keverékbe az E-vitamin olajat, a panthenolt és az illóolajat. A
végén add hozzá a cink-oxidot és keverd simára az egészet. Öntsd a mixet a
tiszta és száraz tégelybe, és várd meg, amíg megdermed.

## Így használd

Kézmosás után a még vizes kezekre tegyél egy kevés krémet, és addig masszírozd a
kézfejet, az ujjakat és a körmöket, amíg az teljesen fel nem szívódik. Ha marad
egy kis olaj a kezeden azt kend szét a karokon.

Tartsd a krémet száraz, hűvös helyen és 3 hónapon belül használd fel!

Készítsd el, próbáld ki!


