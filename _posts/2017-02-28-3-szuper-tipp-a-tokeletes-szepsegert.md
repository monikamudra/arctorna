---
title: 3 szuper tipp a tökéletes&nbsp;szépségért
image: /assets/images/posts/3-szuper-tipp-a-tokeletes-szepsegert-social.jpg
description: >-
  Arcunk állandóan szem előtt van, ezért igyekszünk azt mindig a legjobb formában
  tartani. Számtalan szépség tanácsról, arcfiatalító kezelésről vagy plasztikai
  beavatkozásról hallottunk már életünk során, de vajon mennyit tudunk arról, hogy
  az arc különböző rétegein, együttesen milyen változások okoznak problémát a kor
  előrehaladtával.
---

Arcunk állandóan szem előtt van, ezért igyekszünk azt mindig a legjobb formában
tartani. Számtalan szépség tanácsról, arcfiatalító kezelésről vagy plasztikai
beavatkozásról hallottunk már életünk során, de vajon mennyit tudunk arról, hogy
az arc különböző rétegein, együttesen milyen változások okoznak problémát a kor
előrehaladtával. A koponyacsont változása, az arc zsírtartalékának csökkenése,
az izmok gyengülése, a bőr sruktúrájának átalakulása vagy a lelkiállapotunk,
mind-mind együtt befolyásolják az öregedést és határozzák meg az arc kinézetét.
Bármilyen módját is választod a szépülésnek, érdemes az összes tényezőt
figyelembe venni annak érdekében, hogy a legjobb eredményt kapd. Nézzük a három
legfontosabbat!

## Csontok

Az évek múlásával nemcsak az izmok, de a csontok is veszítenek térfogatukból. A
csontvesztés következtében az arcon és a testen különböző változások
(deformációk) jelennek meg. Így például az arcon a szemgödör fokozatosan
megnyúlik és kiszélesedik, a homlok hátrahúzódik, az arccsont élei elmosódnak és
a felső állkapocs előre tolódik. Mivel az arccsontok tartják az arc szöveteit és
a bőrt is, azok változásai jelentősen befolyásolják az arc kinézetét. Sajnos nem
elég, ha csupán a bőr szépítésére, feszesítésre figyelünk, az arc fiatalon
tartásához ennél több kell.

### Mit tehetünk a csonttérfogat fokozatos csökkenésének lassításáért?

Megállítani sajnos nem lehet, de vitaminokban és ásványi anyagokban (főleg
kálciumban) gazdag étrenddel és rendszeres testmozgással sokat tehetünk
csontjainkért.

## Izmok

Ahogy öregszünk izmaink fokozatosan veszítenek tömegükből, aminek következtében
nemcsak egyre gyengébbek leszünk, hanem egy idő után bőrünk is nagy lesz ránk,
ami ráncosodáshoz vezet. Kutatások szerint 20 és 90 éves kor között izmaink
közel 50%-át elveszíthetjük. Ez a lassú sorvadás ugyan már a húszas években
elindul, de a legtöbb ember csak 40-50 éves kora körül veszi észre a változást.
Az arc izmaival ugyanez történik és mivel az izmok tömege ott sokkal kisebb, így
hamarabb érzékelhető a változás.

### Mit tehetünk az izmok fitten tartásáért vagy újra erősítéséért?

Rendszeres testedzéssel és arctornával elkerülhető az izmok leépülése. Az izmok
(arcizmok) tudatos fejlesztése nemcsak a kinézetre hanem az egészségre (és a
csontokra!) is pozitív hatással van.

## Bőr

Ahogy idősödünk a bőrben zajló élettani folyamatok lelassulnak és a bőr
struktúrája fokozatosan elkezd átalakulni. Ennek leginkább észrevehető jelei,
hogy bőrünk veszít feszességéből, rugalmasságából, egyre szárazabbá válik, majd
idővel megjelennek a finom barázdák és ráncok is. A bőr természetes öregedése
elkerülhetetlen, de fontos tudni, hogy számos külső tényező képes befolyásolni
ezt a folyamatot. Ilyenek például az életmód, a táplálkozás, a genetika, egyéni
szokások, napozás, környezetszennyezés, stressz, kevés folyadékbevitel vagy az
alváshiány.

### Mit tehetünk, hogy bőrünk sokáig egészséges, feszes és ránctalan maradjon?

A rossz szokások fokozatos elhagyásával, egészséges táplálkozással, megfelelő
mennyiségű napi folyadékbevitellel, rendszeres mozgással, valamint helyes
bőrápolással sokat tehetünk a bőr szépségéért.

Csontjaid egészségének megőrzéséért csak te tudsz tenni rendszeres mozgással és
megfelelő táplálkozással. Az izmok és a bőr szakszerű karbantartásáért kérd
szakember segítségét!


