---
title: Házi lábápoló 10 perc alatt
main_image: hazi-labapolo-10-perc-alatt.jpg
---

Most, hogy a meleg miatt sokat mászkálok mezítláb, iszonyú hamar kiszárad a
talpam, ami nagyon kellemetlen száraz, égő érzéssel jár. (Akinek száraz a bőre,
az pontosan tudja miről beszélek :() De a száraz, égő vagy hámló talpak nemcsak
simán a láb szárazságának okai lehetnek, hanem valamilyen bőrprobléma is állhat
a fenti tünetek háttérben. Ilyen például a nyáron gyakrabban előforduló gombás
fertőzés vagy az ekcéma. Sokféle megoldás létezik a kiszáradt vagy problémás
lábak kezelésére, de te magad is készíthetsz otthon szuper jó lábápolót, tényleg
nagyon egyszerűen. Én már többször is megcsináltam ezt a krémet, nekem nagyon
bevált és a családom is imádja :) Íme a recept!

## A lábápoló hozzávalói

*   1/2 evőkanál méhviasz
*   1 evőkanál sheavaj
*   1 evőkanál kókuszolaj (cserélhető más olajjal is)
*   1 evőkanál kakaóvaj
*   3 csepp E-vitamin
*   15 csepp teafaolaj (fertőtleníti, gombátlanítja a lábakat)
*   10-15 csepp illóolaj a kedvenc illatodból (opcionális)
*   15 csepp borsmenta illóolaj (a borsmenta frissíti és hűsíti a fáradt lábakat
    – ha lehet ezt az összetevőt ne hagyd ki)

## Elkészítés

Olvaszd fel a méhviaszt gőz felett és amikor félig megolvadt tedd hozzá a
sheavajat, a kókuszolajat és a kakaóvajat is. Amikor minden folyékony vedd le a
gőzről és keverd hozzá a maradék összetevőket. (Figyelj arra, hogy ne legyen
forró a gőzről levett olaj mix, amikor hozzá adod az illóolajokat.) Öntsd a kész
masszát egy tárolóedénybe és tedd egy kis időre hűtőszekrénybe, amíg teljesen
megszilárdul! Este lefekvéskor jól masszírozd be a lábakat vele!


