---
title: Holisztikus szépség - Színek
image: /assets/images/posts/szinek-social.jpg
description: >-
  A holisztikus szépség következő állomása: a szépség és a színek kapcsolata. Bár a színek viszonya különböző típusokhoz elég felkapott téma manapság, úgy gondolom mégis érdemes több, különféle nézőpontot is&nbsp;megismerni. 
---

A viselt ruhák színe, mintázata befolyásolhatja hangulatunkat, okozhat harmóniát vagy diszharmóniát, archoz közel meghatározhatja bőrünk vagy szemünk színét, és több más mellet egyértelmű üzenetet küld a személyiségünkről is. Ösztönösen választhatunk jól, de tudatosság nélkül legtöbbször a gyorsan változó és sokszor erőszakos trendek hatására felesleges, alig, vagy soha nem használt ruhadarabokat halmozunk.    

Eszter 2018 óta foglalkozik tanácsadással, és miután szívügye a környezetvédelem, remekül összekapcsolta a szín- és stílustanácsadást és a fenntartható divatot a környezettudatosággal. Színekről, szépségről, ezek hatásairól, valamint környezetvédelemről beszélgettem a fenntartható divat egyik nagykövetével, Mengyán Eszterrel. 

**A szín és a szépség kapcsolata szerinted összefügg?**

A szépség relatív, de ha azt veszem alapul, hogy az önbizalom, a magabiztosság és a kisugárzás megszépít, akkor az általunk viselt színeknek ehhez nagyon sok köze van.

**Hogyan változik a bőr a színek hatására?**

A színtanácsadás során figyelembe vesszük, egy-egy árnyalat milyen hatással van az arcbőrre: üdévé teszi vagy éppen sápasztja, harmonikusnak vagy éppen diszharmonikusnak tűnik egy árnyalattal együtt. Elég nagy, 50 x 50 centiméteres, színes kendőkkel dolgozunk. Minél nagyobb felületen viseljük az adott árnyalatot az arcunk közelében, annál inkább érezhető ez a hatás. A színtanácsadás során folyamatosan összehasonlítunk különböző árnyalatokat: a sárgákat a sárgákkal, a kékeket a kékekkel, stb., hogy megtaláljuk a legjobb árnyalatot minden színből. Figyelembe vesszük a bőrtónust, a szem színét és élénkségét, illetve az sem mindegy, mennyire világos vagy sötét színek kerülnek az arcunk közelébe.

**Vonatkoznak-e szabályok az archoz közeli színekre?**

Megfordítanám a kérdést: az archoz közeli színek számítanak leginkább - és ebbe beletartozik például a szemüvegkeret színe, a rúzs vagy a pirosító árnyalata. Minél távolabb van egy ruhadarab vagy kiegészítő az arctól, annál kevésbé hat rá. Nekem például nem áll jól a khaki, mégis vettem nemrég egy khaki szoknyát, amibe hónapokkal azelőtt beleszerettem. Mivel szoknya, messze van az arcomtól és olyan színeket viselek mellé, amelyek nem sápasztanak. Választhattam volna a színtípusomhoz passzoló szoknyát is, de a színtípusunk ismerete nem egyenlő azzal, hogy onnantól csak azokat az árnyalatokat viselhetjük. Egyszerűen segít megérteni, mi miért működik és mi miért nem.

**Miért fontos, hogy megfelelő színeket hordjunk?**

A legfontosabb tapasztalatom, hogy önbizalmat ad, bátrabbak leszünk, magabiztosabbak, színesebbek. Többet mosolygunk reggel a tükörképünkre, és napközben másokra is. Ha nagyon messzire megyek, ennek szerintem az egész társadalomra hatása lehet. A színek fontosak, az egész természet színes körülöttünk.

És ha már természet: én a környezettudatosság miatt fedeztem fel a szín- és stílustanácsadást. Ez ma már nem úri huncutság, hanem olyan alaptudást biztosít, amivel tudatosabban vásárolhatunk ruhát, cipőt, táskát, kiegészítőt. Ha tudjuk és látjuk, hogy jól áll, gyakran viseljük, nem állnak majd feleslegesen legyártott, sosem viselt darabok a szekrényben.

A harmadik, amit szeretnék kiemelni, hogy ennek ismeretében spórolhatunk is. Nem veszünk meg olyan darabokat, amelyek másokon nagyon tetszenek, de rajtunk végül is nem állnak jól. Azt a pénzt pedig másképp is magunkra költhetjük: például eljárhatunk edzeni vagy arctornázni.

**Hogyan dobhatunk fel egy szettet a kedvenc színeinkkel?**

Ha a kedvenc színünk, és jól is áll, tetőtől talpig viselhetjük. Ha nincs rajta a színtípusunk palettáján, akkor viseljük a kiegészítőként vagy az arcunktól távol. A feketéről sem szoktam mindenkit lebeszélni, mert sokan szeretik, emellett a fekete lehet nagyon elegáns, és van, amikor az embernek fekete napja van. A fekete viseléséhez léteznek „trükkök”. Erről beszélünk a tanácsadáson, de meg szoktam mutatni, hogy adott esetben léteznek kellemesebb sötét árnyalatok.

**Mi van ha tetszik egy szín, de nekem nem áll jól, vagy öregít?**

Szerintem a színtípusunk ismerete van értünk, nem pedig mi vagyunk a színtípusunkért. Van ízlésünk, van személyiségünk, van stílusunk, ami nem feltétlen illik össze a színtípusunkkal, illetve a színtípusunkba tartozó árnyalatok nem minden esetben ugyanazt közvetítik, amilyenek vagyunk. Az én esetemben nagyon hűvös, elegáns, légies árnyalatok vannak a palettán, de én sem elegánsnak, sem hűvösnek, sem légiesnek nem definiálnám magam. Kellett egy kis idő, mire a magam nyelvére fordítottam le azt a rengeteg mindent, amit a tanácsadás alatt kaptam anno. És próbálom ezt a szemléletet tovább is adni azoknak, akik hozzám fordulnak.

Visszatérve a kérdésre: részleteiben már elmondtam, de összegezve: 
ha tetszik egy szín, de nem áll jól, akkor
* viseljük sminkkel
* ha úgy sem az igazi, viseljük az arctól távolabb
* viseljük kiegészítőként
* vagy jelenjen meg mintákban.

**Anyagokra, illetve mintákra is van szabály arra, hogy kinek mi áll jól? Ha igen mit érdemes választani, mire kell figyelni?**

Ez már inkább a személyi styling kérdésköre. Ha csak a színekre korlátozom a kérdést, akkor el kell fogadnunk, hogy a színtípusok meghatározása a hétköznapi ember számára fontos, de a művészek, például az alapanyagtervezők ennél azért tovább mennek. A harmónia mellett a diszharmónia is trend, a kikacsintások izgalmassá tesznek egy mintát. Így a kínálatban sok olyan színkombinációval találkozhatunk, ami egyik típusnak sem felel meg igazán. Koncentráljunk ilyenkor a vezérmotívum árnyalatára.

Az alapanyagról pedig az jutott eszembe, milyen sokszor hallani, hogy a fekete slankít. Ezt mondjuk egy fényes anyagú, vékony fekete ruháról nehezen állítaná bárki, mert az nagyon is kiadja a hupplikat a testen.

**Hogyan kapcsolódik a tudatos színválasztás a környezetvédelemhez?**

A világon rengeteg ruhát gyártanak évente, a ruha- és textilipar pedig a világ legkörnyezetszennyezőbb iparágai közé tartozik. A The True Cost vagy a Sweatshop dokumentumfilmeket látva senki nem kérdőjelezi meg, mekkora a baj, és milyen sürgős lenne másképp gondolni a ruháinkra és a ruhavásárlásra. A tudatos színválasztással biztosan olyan ruhákat viselünk majd, amelyeknek jól áll a színe. (Emellett persze megannyi dologra lehet figyelni, és érdemes is, de a szín hatása nagyon látványos.)

**Könnyen megállapíthatjuk magunk is, hogy milyen színek állnak jól, vagy kell a szakember tanácsa?**

Akik tankönyvi esetek, ők könnyebben meg tudják állapítani, ennek ellenére szívesen eljönnek tanácsadásra. Általában meglepődnek, hogy az 1-2 kedvencük mellett mennyi árnyalat áll még jól nekik - kinyílik a világ számukra. Mindenki más, és ez az esetek nagyon többsége, nem tankönyvi eset.

**Miben vagy te egyedi, vagy különleges a színtanácsadásban, hogyan definiálnád magad ezen a piacon?**

A környezettudatosságot kapcsoltam össze ezzel a szolgáltatással elég hamar, de ma már ebben sem vagyok egyedi. Több kollégám is képviseli a megfontoltabb, tudatosabb vásárlást ( [https://www.holyduck.hu/2020/05/01/kornyezettudatossag-szin-es-stilustanacsado-szakember/](https://www.holyduck.hu/2020/05/01/kornyezettudatossag-szin-es-stilustanacsado-szakember/) ). Valójában ez azért is jó, mert így tud terjedni a környezettudatosság, fenntarthatóság minél szélesebb körben. Ha egyike lehettem azoknak, aki inspirálta őket, akkor én már nagyon sokat tettem szerintem. Közben én nem csak színtanácsadással foglalkozom. Rengeteg időm, energiám van benne, hogy a lehető legjobban csináljam, de a fenntarthatósággal, fenntartható divattal foglalkozó projektjeimet sem szeretném hanyagolni. Újságíróként, bloggerként feladatom van még ezzel.

Eszter elérhetőségeit itt találod:
* [http://www.holyduck.hu/](http://www.holyduck.hu/) 
* [https://www.facebook.com/holyduckblog/](https://www.facebook.com/holyduckblog/) 
* [https://www.instagram.com/holyduckblog](https://www.instagram.com/holyduckblog) 
