---
title: Helyes testtartás
image: /assets/images/posts/helyes-testtartas-social.jpg
description: >-
  Folytatódik a még korábban indult Holisztikus szépség cikksorozat,
  ami ezúttal a helyes testtartásról ad nemcsak hasznos útmutatást,
  hanem egyszerű otthoni gyakorlatokat,&nbsp;tippeket&nbsp;is.
---

A helyes testtartásra nemcsak mozgásszervi problémák megelőzése céljából fontos
odafigyelni, hanem azért is, mert testtartásunk erőteljesen kommunikál rólunk a
külvilág felé. A görnyedt, laza tartás fáradtságról, gyengeségről, a kor
előrehaladottságáról üzen, míg az egyenes, feszes tartás határozottságot, erőt,
fiatalságot hirdet.

Éppen ezért a Holisztikus szépség cikksorozat negyedik részében egy nagyon
fontos és sokakat érintő témáról, a tartásról beszélgetek Kollár Anitával, aki a
klasszikus jóga eredeti ősi tudását adja tovább, a nyugati világban élő
emberekhez igazítva.

**Kezdjük a legelején: hogyan alakul ki a rossz&nbsp;testtartás?**

Sokat teszünk érte: gyakorlatilag azzal, hogy a gyerekeket naponta több órára az
iskolapadba kényszerítjük, már meg is ágyaztunk a helytelen testtartásnak, és az
ebből következő problémáknak. Anatómialag az embert nem ülésre „tervezték“.
Gyárilag gyönyörűen tudunk egyenes gerinccel ülni – gondoljunk csak a járni még
alig tudó babákra: úgy ülnek, mint a cövek, ugyanakkor teljesen lazák és
természetesek. Ha minden jól megy, és nincs születési gerincproblémánk, ez így
is marad még évekig, de minél szegényebb az életünk a természetes
mozgásformákban, annál korábban jelentkeznek a testtartás defektusai.

Tény, hogy a gerincünk csigolyái nem bírják azt az extrém terhelést, amit az ülő
munka jelent. Az a modern életforma, amelyben a munkánk nagy részét egy
íróasztal mögött, a monitort bámulva töltjük, a helyes testtartást rontó, és ily
módon egészségkárosító hatású. Nincs az a has- és hátizom (tisztelet persze a
kivételnek), ami tökéletesen természetes, laza, ugyanakkor egyenes helyzetben
tartja a gerincet órákon át - a csigolyák egyszerűen fogják magukat, és szép
lassan összetorlódnak. A monitor előtti munka természetes következménye, hogy a
nyaki gerincszakaszt általában túlzott lordózis, azaz homorítás jellemzi. Az itt
keletkezett túlzott feszültség pedig nemcsak az izmokra, hanem az erekre is
rossz hatással van. Hogyan is lehetne ideális a vér keringése? Mitől is várjuk,
hogy a fejünk tiszta, az arcbőrünk pedig rózsás legyen?

A rossz testtartás másik nagy felelőse a lábunk, elsősorban a lábfejünk. Ha a
testsúlyunk elosztása a talpon nem egyenletes, azzal elindul egy láncreakció:
feszültség keletkezik a boka, a térd, a csípő és a vállöv izületeiben is.
Gondolnád, hogy azért fáj a fejed, mert a lábad tizenkét órája egy szűk cipőbe
van belenyomorgatva? Márpedig simán lehet ez is az ok.

**Mennyi idő alatt alakul ki rossz tartás, helyrehozható-e, illetve, ha igen, mennyi idő azt&nbsp;visszaállítani?**

Itt nincs általános recept, ez mindenkinél egyéni, és rengeteg tényezőtől függ:
az alany adottságai, életmódja, motivációja szabja meg. Még az is befolyásolja,
hogy mit eszik vagy mennyi vizet iszik, hiszen a test folyadékháztartása nagyban
befolyásolja az izület tokban lévő folyadék állapotát is. De mindig van
lehetőség a javulásra, ahogyan persze romlásra is, ha hagyjuk.

**Milyen egészségügyi problémák alakulhatnak ki a rossz testtartás&nbsp;miatt?**

Talán első számú problémának nevezhető a porckorongsérv: ez lassan népbetegség
lesz, és tragikus, hogy egyre fiatalabbakat is érint. Ez mindig elkeserít, mert
véleményem szerint napi fél óra okosan, célzottan végzett átmozgatással meg
lehetne előzni a bajt. Nagyon sok, a helytelenül végzett sportolásból adódó
sérvet is látok: sokan alapvető testtudat és anatómiai ismeretek nélkül kezdenek
neki fitness stúdiókban súlyzós edzéseknek, de sajnos jógaórákon is látok olyan
gyakorlatokat, amelyek szerintem egész egyszerűen többet ártanak, mint
használnak. A mozgásszervi problémák akár a rettenetes fájdalommal járó
idegbecsípődésig is elvezethetnek, ez pedig már az életminőséget durván romboló
helyzet. Senkinek sem kellene eljutnia idáig.

**Milyen szerepe van az izmoknak a&nbsp;tartásban?**

Az izületek állapototát több dolog is meghatározza, de az egyik legfontosabb
tényező az izületet körülvévő izmok tónusa. Mi sem bizonyítja ezt jobban, mint
amikor valaki egy combcsonttörés miatti hosszú, ágyban fekvős időszak után újra
járni akar: az elsatnyult izmok miatt lötyögőssé válnak a térdizületei. Amint
megerősödik a combja, a panaszok elmúlnak. A törzsünkre ugyanez jellemző: ha a
has- és a mély hátizmok edzettek, sokkal könnyebb a gerincet egyenesen tartani.

**Érdemes-e minden esetben szakemberhez fordulni, ha már nem jó a&nbsp;tartásunk?**

Igen, szerintem mindenképpen, hiszen mire tudatosítjuk, hogy rossz a tartásunk,
már vannak is ebből fakadó problémáink: fáj a derék, a térd, a csípő. Ekkorra
már olyan mélyen rögzültek a rossz mozgásminták, hogy egyedül nem leszünk
képesek újraírni azokat. Olyan lesz ez, mintha újra járni tanulnánk –
tulajdonképpen ezt kell tenni. A helyes ülést, sőt, a helyes csomagcipelést is
meg lehet tanulni. A test bölcs, képes a tanulásra, a regenerálódásra, csak
adjuk meg neki lehetőséget.

**Szépség és testtartás – véleményed szerint milyen összefüggés van a kettő&nbsp;között?**

Egy görnyedt nő lehet bármilyen csinos, vagy szép, nem lesz vonzó látvány. A
tartásunk kommunikáció, üzenet a világ felé: nézzétek, hogyan érzem magam,
hogyan viszonyulok magamhoz és hozzátok. Sosem gondoltam volna, hogy gond van a
testtartásommal: meg voltam győzödve róla, hogy TF-et végzett aerobik edzőként
minden izmom a helyén van. Aztán amikor érdeklődni kezdtem a különféle
mozgásterápiák iránt – nem volt semmilyen panaszom, csak szenvedélyesen érdekel
ez a terület –, és elkezdtem Alexander-technika órákra járni, kiderült, hogy
mindent rosszul csinálok. Ott tanultam meg, hogy a tornaórákon kapott „Be a has,
ki a mell” instrukció mennyire káros, hiszen pont a lényeg hiányzik belőle, és
túlzott feszültségeket hoz létre a testben.

Fantasztikus élmény volt megtapasztani, hogyan fejlődött még tovább a
testtudatom, és úgy tanultam meg egyenes gerinccel járni (és sietni!) és ülni,
hogy közben tökéletesen laza, felesleges feszültségektől mentes maradt a testem,
és könnyű, szinte súlytalan volt a fejem. Viccesen hangozhat, de itt jöttem rá,
hogy mit jelent magamat vállalni, és mit jelent „kiállni magamért”. Mit jelent
egy-egy szituáció előtt megállni, tudatosítani a problémát, és felelősen, emelt
fővel dönteni. Pedig itt aztán nem volt lelki fröccs, szigorúan csak a testtel
foglalkoztunk, de úgy, ahogy azt a test szereti: odafigyeléssel, megértéssel,
nyitottsággal, kíváncsian.

A rossz testtartás éveket pakol egy ember megjelenésére – a test fáradtabbnak,
elnyűttebbnek tűnik, mint amilyennek lennie kellene. Talán sokan ismerik a
harvardi szociálpszichológus, Amy Cuddy /Jelenlét/ című könyvét, ami rendkívül
élvezetesen mutatja be, hogy a testtartásunkkal hogyan tudjuk befolyásolni a
lelkiállapotunkat, és ennek megfelelően viselkedhetünk határozottan,
magabiztosan vagy épp ellenkezőleg. Szerintem ez fantasztikus, és csodásan
igazolja a test és lélek összefonódását!

**Mit tanácsolsz, mire figyeljünk a gyakorlatok végzése&nbsp;közben?**

Tudom, hogy általános szöveg, de elsősorban befelé, a saját testünkre kell
irányítani a figyelmet. Hagyjuk a tükröt, és inkább csukjuk be a szemünket
egy-egy gyakorlat alatt. A másik fontos dolog a tempó: lassuljunk le annyira,
hogy az már-már zavaróan lassú legyen. Van egy kevésbé ismert, de zseniális
mozgásforma: a Feldenkrais-módszer, ami a test öngyógyítására épít, és apró,
lassú mozgások végzésével tanítja meg a testet újra helyesen működni. Azóta
tudom, milyen az igazi lelassulás, amióta ezt a mozgást is végzem.

**Mondj nekünk néhány egyszerű gyakorlatot, amit könnyen beépíthetünk a napi
rutinunkba, melyek segítenek megelőzni a rossz testtartás kialakulását!**

Először is mondanék egy nulladik gyakorlatot: kelj fel és járj! Szóval tessék
elindulni, és egyenetlen talajon – tehát nem futópadon, nem sportpályán, nem
aszfalton –, hanem parkban, erdőben, mezőn, lépcsőkön stb., kényelmes
sportcipőben (de még jobb, ha mezítláb, könyörgöm, próbáljátok ki legalább
nyáron!) gyalogolni 20 percet. Közben ügyelj rá, hogy ne a talajt bámuld magad
előtt, hanem emelt fővel, előre nézve sétálj. Meglátod, ki fog nyílni a világ!

**Az első gyakorlat** legyen a klasszikus jógában macska néven ismert póz, vagy ahogy az óvodában tanultuk, cicahát. Tökéletesen „megolajozza”
a gerincet, légzéssel kombinálva átmasszírozza a hasi szerveket – receptre kellene felírni.

Ehhez helyezkedjünk el térdelő támaszban (mindjárt mondom, mit csináljon az, aki
nem tud térdelni), a fájós térdűek tegyenek takarót a térd alá. A térd
csípőszéles, a kar vállszéles terpeszben, a hát egyenes, ehhez a hasat kissé be
kell húzni, ez adja meg az alátámasztást. Kilégzésre lassan, csigolyáról
csigolyára, legalulról, a farokcsonttól indítva domborít a hát, a has behúz, és
megállunk egy pillanatra, a légzést ekkor visszatartjuk. Belégzésre pedig
ugyanígy, a farokcsigolyától indítva a mozdulatot, lassan, a légzés ritmusában
visszamegyünk egyenes helyzetbe. Ha nincs komoly gernicproblémánk, homoríthatunk
is, de deréktáji porckorongsérv esetén eszünkbe ne jusson. Szerintem bőven elég
az egyenes helyzetig visszamenni. A has itt sem enged ki teljesen, végig tart,
egyfajta páncélként óvja a gerincet. Az se maradjon ki a jóból, aki valamiért
nem tud térdelni: üljön egyenesen egy támlás székre. Nyújtott karral
támaszkodjon meg a combja alsó részén, a térde fölött, és így végezze a
domborítást. Ahhoz, hogy valami hatása is legyen a gyakorlatnak, naponta
kétszer-háromszor kellene tizenkettő ismétlést csinálni belőle. Ez összesen
három perc naponta.

**A második gyakorlat** bárhol végezhető, én csak matricának hívom. A lényege,
hogy tapadj fel a falra! Ahol találsz egyenes felületet, falat, fát, ott állj
oda, nyomd neki a sarkadat, a hátadat, a nyakadat, a derekadat – igyekezz minél
több felületen érintkezni. Ez nem pihenő gyakorlat, itt dolgozni kell az
izmokkal, hiszen a gerinc természetes görbületei nem engedik a falhoz érni a
nyakadat és a derekadat. De te csak dolgozz rajta, törekedj rá folyamatosan,
legalább 1 percen keresztül. Fokozhatod a hatást, ha a karodat magastartásba
emeled közben, de ügyelj rá, hogy a vállakat ne emeld ki a füled irányába, hanem
vidd vissza. És arra is figyelj, hogy a fejed egyenesen tartsd, a tekinteted
előre irányuljon. Ebből is csinálj naponta legalább hármat.

És **van egy harmadik gyakorlat** is, ezt nem hagyhatom ki: el szeretném
mondani, hogy szerintem hogyan kell helyben állni. Sorban, buszmegállóban, ahol
épp vagyunk. Szóval, az alap, hogy csípőszéles terpeszben álljunk meg a
talpunkon. Nem a lábujjakon, nem a sarkakon, hanem három ponton – ahogy a jóga
is tanítja. Hogy mi ez a három pont? A sarok közepe, a kislábujj alatti
talppárna és a nagylábujj alatti talppárna. Tessék otthon kísérletezni, billegni
ide-oda, emelgetni a lábujjakat: meg lehet találni ezeket a pontokat. Ha megvan
ez a három pont, akkor álljunk úgy, hogy ezeket igyekezzünk jól belenyomni a
talajba. Ettől már ki fog egyenesedni a gerincünk. A másik fontos tartóelem a
gát területe: a farokcsontot finoman billentsük magunk alá, és húzzuk össze a
gátizmokat. Nem kell szorítani, ez most nem gátizomtorna, viszont picit legyenek
tónusban. Ezzel a has is tónusba kerül, és a gerinc kap egy tartást. Először
bonyolultnak tűnik, de ha rendszeresen gyakoroljuk, olyan alaptartássá válik,
amit észre sem veszünk, ugyanakkor rengeteget teszünk vele a saját egészségünkért.

**A negyedik tipp** pedig – és most már abbahagyom, ígérem, de a lábfej annyira
fontos és méltatlanul elhanyagolt testrészünk! Ha ez nincs rendben, nem tudunk
egészséges testtartásról beszélni. Szóval egyik imádott jógatanárnőmtől tanultam
a tamponozást: ez azt jelenti, hogy tamponokat dugunk a lábujjak közé, és így
töltünk el időt – lehetőleg minél többet, de minimum tíz percet. Mindegy, hogy a
tévé előtt feltett lábakkal, vagy a számítógép előtt ülve tesszük – a lényeg a
lábujjaink mozgáshatárának a tágítása. Először fájdalmas lesz, de aztán egyre
komfortosabb, és utána jöhet majd különféle lábujj - és talptorna – minél
többször, annál jobb. És az a jó ebben, hogy nem kell hozzá külön idő: bármilyen
egyéb tevékenység közben meg lehet csinálni.

---

Anita weboldalát itt találod:
[http://azenjogam.hu/](http://azenjogam.hu/)
