---
title: Így védekezz helyesen az UV&nbsp;sugarzás&nbsp;ellen
image: /assets/images/posts/fenyvedelem-social.jpg
description: >-
  A bőr öregedése szempontjából a fényvédelem fontossága talán már senkinek sem
  ismeretlen, de e téma fontossága (és időnkénti zavarossága) megkívánja, hogy
  még többet beszéljünk&nbsp;róla.
---

Indítsunk rögtön egy tudományos ténnyel, miszerint a bőrrák kialakulásának kockázata mellett **az ultraviola sugarak több mint 80%-ban felelősek a bőr idő előtti öregedéséért**. A fennmaradó közel húsz százalékhoz tartozik minden más tényező, mint például a stressz, a szmog, az egészségtelen életmód, a rossz táplálkozás, a genetika és még sok más.

A bőr egy bizonyos szintig védelmet biztosít az UV-sugarak ellen. A melanin, testünk saját festékanyaga véd minket azoktól. Megelőzésként a sejtmagok elé veti magát, amely úgy hat, mint egy belső napvédő krém. Minél több sugárzás éri a bőrt, annál inkább serkenti a melanin termelést. Így barnulunk. A túlzott, vagy erős napsugarak ellen — amikor a természetes bőrvédő folyamat már nem képes elégséges védelmet adni — szükség van további védelemre is.

Nézzük milyen UV-sugaraktól kell védelmeznünk a bőrt, és miért ártalmasak azok, ha nagy mennyiségben érkeznek.

## UV-A&nbsp;sugarak

Öregedés szempontjából ezek a sugarak jelentik a bőr számára legnagyobb veszélyt, mivel mélyebben képesek behatolni a védetlen bőrbe. A bőr középső rétegében olyan fontos szövetek találhatók, amelyek a bőr rugalmasságát, feszességét adják. Ha a bőrnek ez a rétege ultraibolya sugárzásnak van kitéve, az a bőr korai öregedését, ráncosodását és a foltosodását okozza, de bőrrákhoz is vezethet.

## UV-B&nbsp;sugarak

Az UV-B sugarak a bőr felső rétegét károsítják. Ezek a sugarak ugyan nem jutnak mélyebb szintre, védelem nélkül mégis hatalmas károkat tudnak okozni az örökítőanyagban, amely végül bőrrákot okozhat. Az UV-B-sugarak erős hatására a bőr védelme érdekében olyan vegyi anyagok szabadulnak fel, amelyek a napégéshez kapcsolódó fájdalmat, bőrpírt és komolyabb esetben hólyagokat is okoznak.

## UV-C&nbsp;sugarak

Ezek az UV sugarak a legveszélyesebbek az élő szövetekre. A légkörben lévő védelem nélkül nem is létezne szárazföldi élet. Szerencsére szinte semennyi UV-C sugárzás nem ér minket, mivel az ózon réteg megvéd ezektől a sugaraktól. (Érdekesség, hogy maga az ózon réteg is az UV-C sugárzás hatására termelődik.)

## Hogyan védekezzünk a káros UV-sugarak&nbsp;ellen?

A legeslegjobb védelem, ha elkerüljük a napot, de mivel nem lehetünk egész életünkben egy zárt épületben, így ennél többet kell tenni.

Először is szükség lesz egy megfelelő minőségű és hatékonyságú fényvédő krémre. Mint sok más kozmetikai terméknél, itt sincs könnyű dolgunk. Vásárláskor érdemes figyelembe venni, hogy hétköznapi használathoz vagy nyaraláshoz, napozáshoz akarsz védelmet biztosítani a bőrödnek. Vízparti nyaraláshoz érdemes vízálló terméket beszerezni, de fontos tudni, hogy fürdés vagy erős izzadás után már csak a faktorszám feléig ad védelmet a krémed. Tehát számolj vele, hogy gyakrabban kell használnod majd.

A hétköznapi fényvédőzésnél is érdemes szem előtt tartani néhány dolgot:

Javasolt nagyobb faktorszámú krémet beszerezni, hogy minél kevesebbszer kelljen újra kenni. Mert újra kell. Ha igazán figyelsz a védelemre, nem elég csak reggel feltenni a fényvédődet. Azt napközben ismételni kell, attól függően, hogy mennyit vagy a kritikus időszakban szabad levegőn, illetve mennyire izzadsz.

Ha nem viselsz sminket napközben, viszonylag egyszerűbb a dolgod, mert “csak” meg kell találnod azt a fényvédőt, amivel teljeskörűen véded, de nem terheled a bőröd. Ha sminkeled magad, érdemes olyan termékeket választani, amelyek tartalmaznak fényvédőt is. Figyelj rá, hogy legyen benne UV-A védelem is!

Ha a reggeli hidratáló, vagy szérum után még napvédő krémet is használsz, az lehet, hogy már túl sok lesz a bőrnek. És ha mindezekre még smink is kerül, szegény bőrt biztosan túlterheled. Ezért, ha mindenképpen sminkelni szeretnél, érdemes nyáron egy megfelelő fényvédelemmel ellátott, jó minőségű színezett krémet használni alapozó helyett. Az épp elég a bőrnek ebben az időszakban.

## Hogyan válassz fényvédő&nbsp;krémet

Íme a négy legfontosabb szempont, ami alapján könnyebben eligazodhatsz egy fényvédő krém vásárlásnál:

1. Érdemes magas faktorszámút venni, hiszen minél magasabb a szám, annál tovább maradhatsz a napon újrakenésig. (50 faktoros fényvédővel 50-szer meghosszabíthatod azt az időt, ami alatt védelem nélkül leégnél.)

2. Fontos szempont a választásnál, hogy ne csak az UV-B, hanem az UV-A sugaraktól is védjen. Sok piacon lévő termék nem véd az UV-A sugaraktól. (Ezt mindig egy karikában lévő UV-A felirat jelzi a dobozon.)

3. Lehetőleg természetes alapanyagokat tartalmazzon a választott termék, ugyanis bizonyos kémiai fényvédők tartalmaznak olyan anyagokat, melyek károsíthatják a szervezetet. Válaszd azt a formulát, amelyik a legkomfortosabb a bőrödnek, és nem tömíti el a pórusokat, illetve megfelelően illeszkedik a használathoz. Ez lehet krém, zselé vagy folyékony napvédő.

4. A fizikai fényvédők a bőr felszínén maradva visszaverik a káros sugarakat – ezek fehér réteget hagyva védik a bőrt. A kémiai fényvédők a bőrbe jutva elnyelik az UV-sugarakat, majd átalakítják és újra leadják azokat. (Ezek nem hagynak fehér réteget, a bőrbe beszívódva védenek.) Megfelelő kombinációval, a fizikai és a kémiai fényvédők ügyesen összedolgozva képesek a bőrnek a leghatékonyabb védelmet biztosítani.

## Ruházat és&nbsp;táplálkozás

A jól kiválasztott napvédő használata mellett ajánlott ruhával is védeni a bőrt, hiszen még a magas faktorszámú krémek sem védenek száz százalékosan az erős napsugarak ellen. Könnyű, szellős ruhával érdemes elfedni lehetőleg a teljes testet, legalább abban az időszakban, amikor veszélyesen magas az UV-sugárzás.

A fentiek betartása mellett fogyassz rendszeresen magas antioxidáns (A-, C-, E-vitamin) tartalmú zöldségeket és gyümölcsöket. Az antioxidánsok ugyanis segítenek a nap káros sugarainak hatására kialakult szabadgyökök semlegesítésében. A megfelelő mennyiségű D-vitamin a szervezetben pedig hatékonyan segít a bőrrák megelőzésében.

## Összefoglalva

- Ha teheted ne tartózkodj huzamosabb ideig napon a 11 és 16 óra közötti időszakban.
- Válaszd ki a bőrödnek megfelelő lehetőleg természetes összetevőket tartalmazó fényvédőt, ami nemcsak az UV-B, hanem az UV-A sugaraktól is véd.
- Viselj testet fedő, könnyű szellős ruhadarabokat, és érdemes beszerezni egy menő nyári kalapot is az arcbőr és a szem védelmére.
- Támogasd a bőr saját védekező mechanizmusát antioxidánsokat tartalmazó ételekkel, esetenként táplálékkiegészítőkkel.
