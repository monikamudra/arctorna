---
title: Így csökkentsd a stresszt&nbsp;hatékonyan!
main_image: igy-csokkentsd-a-stresszt-hatekonyan.jpg
description: >-
  A folyamatos stressz nemcsak a szépségnek árt, de hosszú távon az egészségre
  is romboló hatással lehet. Szerencsére vannak jól bevált technikák, melyek segítenek
  a rossz stressz kezelésében.
---

A mindennapi életben a kéretlen impulzusok, a hatalmas külső-belső elvárások, a
túlzott megfelelési kényszer, kilóméter hosszú teendő listák (és még hosszan
sorolhatnám), rengeteg stresszt okoznak. A tartósan fennálló negatív stressz
pedig előbb-utóbb rossz hatással lehet az egészségre, és bizony hosszútávon a
szépségnek is árt. Ezért arra gondoltam, hogy segítségként megosztok veletek egy
kevésbé ismert technikát, ami remekül használható stresszoldásra. De előbb essen
pár szó magáról a stresszről.

Először is vessünk el egy mítoszt! A stressz nem feltétlenül “rossz” dolog. A
stressz a test válasza bizonyos helyzetekre. Enélkül az érzés nélkül az
emberiség nem lett volna képes fennmaradni, ez tartotta őseinket életben, hogy
ne váljanak éhes ragadozók áldozatává. A szervezet stresszre reagálva vegyi
anyagokat és hormonokat termel (adrenalin, kortizol noradrenalin), hogy
felkészítse a testet egy fizikai beavatkozásra. A hormonok felszabadulásakor az
ősember energiát szabadított fel, amely képessé tette, hogy harcba szálljon,
vagy elfusson.

A modern világban a “harc” mód még mindig segíthet a veszélyes helyzetek
túlélésében, például gyors reagálással. Ilyen lehet, amikor a személygépkocsink
előtt átfutó személlyel elkerüljük az ütközést. A heves szívdobogás, a szapora
légzés (adrenalin), valamint a hirtelen nagymennyiségű energia felszabadulása
lehetővé teszi számunkra, hogy figyelmünket összpontosítani tudjuk, hogy gyorsan
reagálhassunk a veszélyhelyzetre.

A probléma az, amikor testünk nem a megfelelő helyzetekben kerül
stresszállapotba. Ugyanis a felszabadult hormonok hatására a vér a legfontosabb
izmokhoz áramlik (amelyek a harchoz vagy a meneküléshez szükségesek), és
ilyenkor az agyműködés minimalizálódik. Ez ahhoz vezethet, hogy képtelennek
leszünk tisztán gondolkodni, amely akadályt jelenthet mind a munkánkban, mind az
otthoni életünkben. Ha pedig tartósan stresszhelyzetben maradunk, az emelkedett
kortizolszint követkeménye lehet a cukor- és vérnyomásszint növekedése,
alvászavar, valamint a libidó csökkenése.

Azonban a stresszt nem lehet és nem is kell teljesen kiiktatni az éltünkből.
Sokféle hatékony megoldás létezik, hogy a rossz stresszt képesek legyünk
elkerülni, vagy megtanulhatjuk kezelni azt.

A hála egy hatékony módszer, amely jelentős mértékben képes oldani a stresszt. A
hála érzése “kiüti” az elégedetlenséget, ami köztudottan egyik fő oka lehet a
nemkívánatos stressznek. A hálás hozzáállás javítja a hormonegyensúlyt, fokozza
az immunfunkciókat, jobb pihenést eredményez, valmint a fizikai és a lelki
egészségre is pozitív hatása van.

Hálásnak lenni nagyon egyszerűnek tűnik, de korántsem olyan könnyű. Hálás
emberek azok, akik a hálát tartósan érzékelik, nem pedig egy átmeneti
lelkiállapotról van szó. De jó hír, hogy a hála érzése módszeresen
elsajátítható, így kis kitartással könnyen valódi hálás emberekké válhatunk.

## Így tedd a hálát szokásoddá

### Írj listát

Írj le naponta legalább 3 dolgot, amiért különösen hálás vagy! Ezek lehetnek
apró dolgok is, mint, hogy: van mosógéped (és nem kézzel kell mosnod), van
kerted, házad stb., és nagyobb dolgok is, például, hogy van családod, vannak
barátaid, szeretteid stb.

### Kezdd a napot pozitívan

Ébredés után közvetlenül gondold újra az előző napi hálalistádat! Ez segít
abban, hogy jó kedvűen (és hálásan) indítsd a napot.

### Mondj köszönetet azoknak, akiknek hálás vagy

Ne felejtsd el gyakran megemlíteni azoknak akik körülötted vannak, hogy mennyire
hálás vagy értük. Köszönd meg nekik, hogy vannak neked!

### Tegyél jót

Naponta egy-két észrevétlen jó cselekedet segíthet abban, hogy még értékesebbé
és pozitívabbá tedd saját és mások napjait! (Idővel hálás leszel ezért ;))

Végül határozd el, hogy vidám és boldog leszel bármilyen helyzetben, mert a
boldogság, vagy a nyomorúság nagyobbik része nem a helyzetünkön és nem a
körülményeinken múlik!


