---
title: "Ránctalan nyak: <span class='u-NoWrapWide'>így feszesítsd a nyakad</span> tornával"
image: /assets/images/posts/ranctalan-nyak-igy-feszesitsd-a-nyakad-tornaval-social.jpg
description: >-
  A nyakon lévő izmok gyengesége nagyon hamar a nyak ráncosodáshoz vezet,
  amit önmagában krémekkel vagy csupán kozmetikai kezelésekkel szinte
  lehetetlen feszesen tartani. Rendszeres edzéssel viszont igen.
canonical_url: https://arctornamonival.blog.hu/2017/05/26/ranctalan_nyakat_igeeen_gy_feszesitsd_a_nyakad_tornaval
---

A nyakbőrizom közvetlenül a bőr alatt lévő vékony izomlemez, melynek szerepe,
hogy feszesen tartsa a nyak bőrét. Az izmok tónusának csökkenése a nyak bőrének
ráncosodásához vezet. Ahhoz, hogy a nyak korai ráncosodását megelőzhessük, a
nyakizmok rendszeres edzése és a helyes bőrápolás elengedhetetlen.

## Itt egy jó gyakorlat a nyaki izmok karbantartására

Feküdj a hátadra, a vállakat lazítsd el és engedd le őket. Picit emeld meg az
álladat, majd fogd meg az egyik kezeddel a nyakadat. A másik kezed tedd rá a
homlokodra tenyérrel lefelé és gyengéden nyomd a fejed a padló irányába.
Feszítsd meg a nyakad úgy, hogy próbáld a fejed megemelni, miközben a homlokod
nyomod lefelé. Nem kell, hogy a fej elemelkedjen a talajtól, a lényeg, hogy az
ellenfeszüléstől a nyak izmai jól megfeszüljenek.

Tartsd meg a nyakfeszítést 20-25 másodpercig, majd lassan lazítsd le. Ismételd
meg a gyakorlatot még kétszer. A legvégén nyújtással zárjuk a tornát. A fej
maradjon a talajon, fordítsd el jobbra, tartsd meg néhány másodpercig, majd
fordítsd el balra is. Könyökölj fel és lassan engedd hátra a fejed. Tartsd
leengedve pár másodpercig, majd lassan emeld vissza. Jöhet a krémezés, egy pohár
víz és egy hatalmas mosoly :)

## Ezekre figyelj a gyakorlat alatt

*   Mielőtt megfogod a nyakad (a gyakorlat elején), mindig emeld meg picit az
    állad. Ettől kisimul a nyak bőre és nem gyűrődik a bőr a tenyered alatt.
*   Feszítések közben figyelj arra, hogy a vállakat ne húzd fel, azok végig
    maradjanak lazák.
*   És végül: soha ne grimaszolj gyakorlat közben, a munka csak a
    nyakizmoké legyen!
