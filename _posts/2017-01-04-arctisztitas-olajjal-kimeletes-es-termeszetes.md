---
title: "Arctisztítás olajjal: <span class='u-NoWrapWide'>kíméletes és természetes</span>"
image: /assets/images/posts/arctisztitas-olajjal-kimeletes-es-termeszetes-social.jpg
description: >-
  Ahhoz, hogy a bőrápoló krémek ideálisan kifejthessék hatásukat, fontos
  a bőrt megfelelően előkészíteni erre.
canonical_url: https://arctornamonival.blog.hu/2017/01/04/arctisztitas_olajjal_kimeletes_es_termeszetes
---

Azt, hogy a napi arctisztítás mennyire fontos, talán nem is kell hangsúlyozni. A
koszos bőrre kent bármilyen krém felszívódásával a szennyeződés is bekerül a bőr
mélyebb rétegeibe. Ez pedig biztosan nem cél. Amikor arctisztításról esik szó,
akkor legtöbben a smink eltávolítására gondolnak, pedig sminkhasználat nélkül is
nagyon fontos az arcbőr tisztántartása. Nem elég csak sima vízzel lemosni az
arcot, de szappan vagy tusfürdő használata egyátalán nem jó megoldás erre a célra. A
boltokban kapható sokféle arclemosó közül sem egyszerű megtalálni a
bőrtípusunknak megfelelő, kíméletes terméket.

A természetes olajok, amik szerencsére egyre népszerűbbek, nemcsak hatékony
bőrápolók és ránctalanítók, de remekül oldják a bőr felületén lévő
szennyeződéseket is anélkül, hogy kiszárítanák a bőrt. Ezért azok nagyon jól
alkalmazhatók a mindennapos arctisztításnál. Használhatsz bármilyen hidegen
sajtolt tiszta olajat, például kókuszolajat, ligetszépe vagy argán olajat
normál, száraz és/vagy érett bőrre. A jojoba olajat pedig a zsíros vagy kevert
bőrüek is nyugodtan alkalmazhatják.

Jó, ha tudod, hogy közvetlenül a bőrre kent olaj szárítja a bőrt, ezért
arctisztításkor, olajozás előtt, mindig nedvesítsd be az arcod. Ezután (a még
nedves felületre) kenj a teljes arcra, nyakra és dekoltázsra egy kevés olajat.
Fogj egy nedves szivacsot, kendőt, vagy amit arctisztításra szoktál használni és
törölgesd át alaposan az olajos területeket mindaddig, amíg a kendő tiszta nem
marad. Reggel és este is fontos az arctisztítás, de az esti soha, soha ne
maradjon el! Nagyon fontos, hogy a bőrre kent tápláló krémek hogyan segítik az
éjszakai regenerálódást, hiszen ez a folyamat hosszú távon jelentősen
befolyásolja a bőr minőségét.
