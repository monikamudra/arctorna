---
title: Fiatalító arcmasszázs, <span class="u-NoWrapWide">napi 4 percben</span>
image: /assets/images/posts/fiatalito-arcmasszazs-napi-4-percben-social.jpg
description: >-
  Az arcmasszázs egy remek kiegészítője az arc fiatalon tartásának, ezért érdemes
  beépíteni egy párperces alap masszázst a napi rutinunkba.
canonical_url: https://arctornamonival.blog.hu/2018/07/29/fiatalito_arcmasszazs_napi_4_percben
---

Az arcmasszázs egy remek kiegészítője az arc fiatalon tartásának, ezért érdemes
beépíteni egy párperces alap masszázst a napi rutinunkba. A helyes végzett
masszázs elősegíti az elhalt hámsejtek leválását, lassítja a bőr öregedését,
késlelteti a ráncok kialakulását, csökkenti a stresszt és lazítja az izmokat. A
megélénkült keringés hatására több oxigén és tápanyag jut a sejtekhez, ami
elősegíti azok megújulását, zavartalan működését és a gyógyulást. A vér gyorsabb
áramlásával hamarabb eltávoznak a méreganyagok, valamint fokozódik a krémek, vagy
az olajok értékes hatóanyagainak felszívódása a bőrön át.

Itt egy egyszerű masszázs tipp, amit könnyedén alkalmazhatsz bármikor.

## 1. lépés

Olajozás után nagy köröket rajzolva masszírozd át a teljes arcod és
homlokodat. Fontos, hogy a körzés mindig fölfelé és kifelé irányuljon.
Ezután tedd a jobb kezed mutató és a középső ujját vízszintesen az áll
közepéhez és haladj végig baloldalon az állcsonton egészen a fül mögé, majd
le a nyakon. Ismételd meg 5-ször mindkét oldalon. A nyakon egyik kezeddel, a
nyak közepétől indulva haladj fölfelé és kifelé nagy körökkel néhányszor.
Ismételd a másik oldalon is. A körzések legyenek gyengédek, ezek a mozdulatok
még csak előkészítik a bőrt a masszírozáshoz.

## 2. lépés

Az áll közepétől indulva erősebb, határozottabb mozdulatokkal, kis köröket
rajzolva kezd el masszírozni az arcodat. Kicsi, mély körzésekkel, lassan haladj
az arc külső része felé. Az orrcimpák mellett és az orcák alatt legyél alapos.
Ezután jöhet a teljes orca, a halánték és a homlok is. A homlokon kezdd a
körzést középen és lassan haladj kifelé! Akkor masszírozol helyesen, ha először
felfelé tolod az izmot és azután fordulsz az arc külső része felé.

## 3. lépés

A szem környékét nagyon óvatosan masszírozd! A belső szemzugtól indulj,
haladj fölfelé végig a szemöldökön, majd a külső szemzug mellett fordulj lefelé,
vissza a belső szemzughoz. (Legyél gyengéd, a bőr ezen a területen vékony és
érzékeny.) Ezután csípd össze a szemöldök belső végén a bőrt és tartsd 10
másodpercig, majd csípd össze a bőröd a szemöldök legmagasabb pontján (nagyjából
a közepén) és tartsd 10 másodpercig. Végül kőrözz még néhányat a szemek körül,
figyelve a helyes irányra!

## 4. lépés

A szemöldökök közötti területet is érdemes átmasszírozni. A középső ujjakat
helyezd a két szemöldök közé, egymás alá. Az alsó ujjaddal rajzolj egy
félkört fölfelé, majd vissza lefelé, a felsővel lefelé, majd vissza fölfelé.
Az ujjak egyszerre mozogjanak, mindig ellentétes irányba.

## 5. lépés

A vízszintes homlokráncokra még néhány simító mozdulat. Tedd az egyik kezed
ujjbegyeit a homlok egyik szélére, és föl-le mozdulatokkal haladj végig a
teljes homlokon! Ismételd néhányszor oda és vissza!

## 6. lépés

Végezetül nagy köröket rajzolva, puhán masszírozd át a teljes arcod és a nyakad! :)
