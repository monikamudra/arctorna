---
date: 2018-12-10 20:00:00
title: Belső szépség
image: /assets/images/posts/belso-szepseg.jpg
description: >-
  A holisztikus cikksorozat első részében Bach&nbsp;Edit életvezetési tanácsadóval
  beszélgettem a belső szépségről, mert ez az alap, innen indul minden.
  Megvizsgálunk és pontosítunk néhány idekapcsolódó fogalmat, ötleteket és
  technikákat mutatunk, hogyan kerülhetünk egyre inkább
  harmóniába&nbsp;önmagunkkal.
---

Mindenek előtt fontos lenne tisztáznunk a szépség fogalmát. A szépség egy olyan
szubjektív jellemzője egy személynek, tárgynak vagy akár egy gondolatnak, amely
jó érzést, vagy örömöt okoz bennünk. Mivel ez mindig az egyén érzésvilágából
indul ki, ezért eltérések lehetnek abban, hogy ki mit talál szépnek. A harmóniát
és a természettel való egyensúlyt viszont valószínűleg mindenki
szépnek&nbsp;találja.

A belső szépség eléréséhez a testi és lelki egészség a kiindulópont. Igazán
harmóniában akkor vagyunk, ha magunkkal összhangban vagyunk, ami hatással van
többek között viselkedésünkre, mimikánkra, testtartásunkra, járásunkra – mondja
Edit. Az önmagunkban való bizalom, önmagunk becsülése, elfogadása, reális
értékelése, tisztelete és szeretete adhat egy olyan stabil alapot, amellyel
mások minden külsőségek nélkül is szépnek fognak látni minket. Ez az a fajta
pozitív kisugárzás, amit az emberek mindig keresnek. Ez a szépség alapja, minden
mást erre építhetünk&nbsp;tovább.

## Hogyan kerülhetünk belső&nbsp;harmóniába önmagunkkal?

Edit szerint ez bizony nem egy könnyű feladat. Hosszú lehet az út, és sok belső
munkára van szükség. Először is fontos a tudatosság. Tudnunk kell, kik vagyunk
(önmagunk mély ismerete és elfogadása), mit akarunk, hol vagyunk most és merre
tartunk. Ma már sokféle eszköz segítheti ezt az utat, de az első lépéseket
mindig magunknak kell megtenni. A legfontosabb, hogy vegyünk észre, vizsgáljunk
meg és változtassunk meg olyan dolgokat az életünkben, melyek nem okoznak
örömöt, vagy nem visznek a céljaink felé. Minél több öröm van az életünkben,
minél jobban ismerjük és elfogadjuk saját magunkat, valamint képesek vagyunk
pozitív egyensúlyban lenni külső és belső világunkkal, annál harmónikusabb,
kiegyensúlyozottabb és boldogabb lesz az&nbsp;életünk. 

## Mit jelent tudatosnak&nbsp;lenni?

Tudatosak akkor vagyunk, amikor szabad döntésünk van arról, hogy valamit
megteszünk-e vagy sem. Amikor magunk döntünk arról hogyan és mit cselekszünk,
nem pedig egy minta vagy elvárás alapján tesszük&nbsp;azt.

## Mikor érdemes elkezdeni a belső&nbsp;munkát?

Úgy gondolom minél korábban – mondja Edit –, amint felismerjük, hogy nem vagyunk
jól, hogy valamiben fejlődnünk kell. Érdemes figyelni a külső vagy belső
jelzésekre is, mint például tartós alvásprobléma, folyamatos levertség, állandó
stressz, stb. Ha vannak bármilyen jelzések, vizsgáljuk meg mi okozza azokat,
van-e létjogosultságuk, és ha igen akkor kezdjünk el tudatosan&nbsp;változtatni.

Amikor elkezdünk önmagunkon dolgozni, az olyan, mint amikor nekiállunk
kitakarítani a lakást. Sokszor vannak az életterünkben felesleges és olykor
kellemetlen dolgok, amik nem támogatják az életünket, csak helyet és energiát
vesznek el tőlünk (fogják a port). Az első és legfontosabb lépés, hogy
észrevegyük, felismerjük mik ezek a dolgok, majd tudatosan megvizsgálva döntsünk
arról, van-e helyük az életünkben, segítenek-e, támogatnak-e abban, hogy
elérjük&nbsp;céljainkat.

Ha belül, magunkban rend van, akkor az kifelé is megnyilvánul, és fordítva is
működik. Kezdjünk el rendet tenni a környezetünkben, és váljunk meg a felesleges
dolgainktól – mindentől ami már nem támogat! Ez a folyamatos külső rend és
tudatosság olyan változásokat indít majd el bennünk, melyek egyre pozitívabb,
harmonikusabb, és természetesen szép kisugárzáshoz&nbsp;vezetnek.

## Hogyan induljunk&nbsp;el?

Sokféle módszer létezik, mi most két hatékony technikát osztunk meg veletek,
amely a probléma megoldásban, a stressz kezelésben és önmagunk elfogadásában
adhat&nbsp;segítséget.

## Összehasonlító módszer 

Az első módszer az önmagunkról való reális kép kialakításában segít. (Ezt talán
sokan használják is, csak nem tudatosan.) Sajnos nagyon sokszor nem a valós
képet látjuk önmagunkról. Nem az összképre figyelünk, hanem apró hibáinkra
fókuszálva, azokat felnagyítva gondoljuk magunkról, hogy nem vagyunk elég
szépek, vagy szerethetőek. Ezzel sokat árthatunk magunknak! Egy külső szemlélő a
teljes lényünket tapasztalva észre sem veszi azokat a dolgokat, melyeket mi
tökéletlennek látunk önmagunkon. Higgyük el azt, amit többen is hasonlóan
szépnek, vagy pozitívnak látnak velünk&nbsp;kapcsolatban!

### Íme a módszer

Írd le öt jó tulajdonságodat és öt rossz tulajdonságodat, illetve írj egy öt
mondatos jellemzést magadról. Ezután kérj meg három-öt embert a környezetedből,
hogy szintén írjanak rólad egy hasonló listát. Fontos, hogy csak olyanokat kérj
meg, akik reálisan és őszintén tudnak véleményt formálni rólad! Hasonlítsd össze
a listájukat a&nbsp;sajátoddal!

## A Munka technika

A második módszer egy négy kérdéses technika Byron Katie-től. Katie módszerének
segítségével megérthetjük, hogy negatív érzéseinket nem a körülöttünk lévő világ
okozza, hanem az, amit mi hiszünk a körülöttünk lévő&nbsp;világról.

Ha adódik egy zavaró probléma, vagy stresszes szituáció, először is vedd észre,
hogy az erre irányuló negatív érzések nem a külvilágból származnak, hanem azokat
saját gondolataid okozzák. Vizsgáld meg ezeket a gondolatokat a következő
kérdések&nbsp;segítségével:

1.  Biztos igaz az amit&nbsp;gondolok?
2.  Egészen biztos, hogy&nbsp;igaz?
3.  Mi történik, akkor, ha tényleg elhiszem, hogy&nbsp;igaz?
4.  Ki lennék enélkül a gondolat&nbsp;nélkül?

A végén próbáld megfordítani a számodra stresszt, szenvedést, zavart okozó
gondolatodat, annyiféleképpen, ahányféleképpen csak tudod, és vizsgáld meg
ezeknek is az igazság tartalmát. Szinte minden esetben kiderül, hogy ezek a
megfordított állítások legalább olyan igazak, mint maga a zavart okozó gondolat.
Mire a folyamat végére jutunk nyilvánvalóvá válik, hogy a fejünkben lejátszódó,
“szenvedést” okozó gondolat már nem is állja meg a helyét, hiszen akár a teljes
megfordítása is igaz. Ennek a technikának az elsajátítása gyakorlást és munkát
igényel, de megéri, mert rendkívül&nbsp;hatékony.

A módszert leíró könyv [ingyenesen letölthető](https://thework.com/sites/thework/downloads/little_book/Hungarian_LB.pdf).
