---
title: Nyári bőrmegújító arcpakolás, minden&nbsp;bőrtípusra
image: /assets/images/posts/nyari-bormegujito-arcpakolas-minden-arctipusra-social.jpg
description: >-
  Nyáron a sok napsütés, a fokozott izzadás és a strandolás miatt a bőr jóval több
  odafigyelést és gondoskodást igényel, mint az év más időszakában.
---

Nyáron a sok napsütés, a fokozott izzadás és a strandolás miatt a bőr jóval több
odafigyelést és gondoskodást igényel, mint az év más időszakában. Ilyenkor
ajánlott kevesebb sminket használni, és érdemes naponta többször is
megtisztítani az arcbőrt, mert az izzadás miatt sokkal több szennyeződés tapad a
bőrre mint általában. Hab a tortán, ha a gondos bőrápolás mellett időnként egy
házi készítésű tápláló, hidratáló, vitaminos arcpakolással kényeztetjük
magunkat. Szerencsére ehhez sokféle szabadban termesztett zöldség és gyümölcs
közül választhatunk alapanyagot, melyek magas vitamin és ásványi anyag tartalma
miatt jól hasznosíthatók. Ezt érdemes is kihasználni!

Mivel most őszibarack szezon van, ezért én azt használom a receptben, de
bármilyen gyümölcsöt vagy zöldséget hozzá keverhetsz az alaphoz azokból, ami
éppen otthon van.

## Hozzávalók

*   1 evőkanál natúr joghurt
*   1 teáskanál méz
*   1 db érett őszibarack fele

## Elkészítés és alkalmazás

Hámozd meg az őszibarackot és alaposan törd össze. Keverd a barackpéphez a
joghurtot és a mézet. Alaposan keved össze a masszát, majd kend fel a
megtisztított arcbőrre. 10-15 percig hagyd hatni, majd langyos vízzel mosd le.
Végül egy kevés hidratáló krémet paskolj gyengéden a nedves arcbőrbe.

Az őszibaracknak magas a vitamin tartalma (A, B1, B2, B3, B5, B6, C, E, K) és
számos fontos ásványi anyag is megtalálható benne. Minden bőrtípusra ajánlott.

A joghurtban magas a cink és a tejsav, ami segít megtartani a bőr egészséges PH
értékét. Kiválóan hidratálja a bőrt, összehúzza a pórusokat, halványítja a
pigment foltokat, enyhén hámlasztó hatású, nyugtatja és ápolja a száraz igénybe
vett, vagy a gyulladt pattanásos bőrt.

A méznek rendkívül jó természetes nedvesség megkötő és fertőtlenítő hatása van.
Nagyon magas ásványi anyag, valamint a bőr számára hasznos vitamin tartalma
miatt értékes összetevője az otthon készített pakolásoknak. A méz
gyulladáscsökkentő, nyugtató hatású, szabályozza a faggyútermelődést, ezért
zsíros, pattanásos bőrre is ajánlott.

Csodát tesz a bőrrel, próbáld ki!


